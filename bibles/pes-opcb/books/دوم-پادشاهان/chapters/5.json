{"data":[{"book":"دوم پادشاهان","chapter":"5","verse":"1","text":"پادشاه سوریه برای نعمان فرماندهٔ سپاه خود ارزش و احترام زیادی قائل بود، زیرا خداوند به دست او پیروزیهای بزرگی نصیب سپاه سوریه کرده بود. نعمان دلاوری شجاع بود ولی مرض جذام داشت."},{"book":"دوم پادشاهان","chapter":"5","verse":"2","text":"قوای سوریه در یکی از جنگهای خود با اسرائیل، عده‌ای را اسیر کرده بودند. در میان اسرا، دختر کوچکی بود که او را به خانهٔ نعمان بردند و او کنیز زن نعمان شد."},{"book":"دوم پادشاهان","chapter":"5","verse":"3","text":"روزی آن دختر به بانوی خود گفت: «کاش آقایم به دیدن آن نبی‌ای که در شهر سامره است، می‌رفت. او آقایم را از این مرض جذام شفا می‌داد.»"},{"book":"دوم پادشاهان","chapter":"5","verse":"4","text":"نعمان آنچه را که دخترک گفته بود به عرض پادشاه رساند."},{"book":"دوم پادشاهان","chapter":"5","verse":"5","text":"پادشاه سوریه به او گفت: «نزد پادشاه اسرائیل برو. سفارش نامه‌ای نیز می‌نویسم تا برای او ببری.»"},{"book":"دوم پادشاهان","chapter":"5","verse":"6","text":"در نامهٔ پادشاه سوریه به پادشاه اسرائیل چنین نوشته شده بود: «حامل این نامه خدمتگزار من نعمان است. می‌خواهم از مرض جذام او را شفا دهی.»"},{"book":"دوم پادشاهان","chapter":"5","verse":"7","text":"پادشاه اسرائیل وقتی نامه را خواند لباس خود را پاره کرد و گفت: «پادشاه سوریه این مرد جذامی را نزد من فرستاده است تا شفایش دهم! مگر من خدا هستم که بمیرانم و زنده کنم؟ او می‌خواهد با این بهانه باز به ما حمله کند.»"},{"book":"دوم پادشاهان","chapter":"5","verse":"8","text":"ولی وقتی الیشع نبی از موضوع باخبر شد این پیغام را برای پادشاه اسرائیل فرستاد: «چرا نگران هستی؟ نعمان را نزد من بفرست تا بداند در اسرائیل نبی‌ای هست.»"},{"book":"دوم پادشاهان","chapter":"5","verse":"9","text":"پس نعمان با اسبان و ارابه‌هایش آمده، نزد در خانهٔ الیشع ایستاد."},{"book":"دوم پادشاهان","chapter":"5","verse":"10","text":"الیشع یک نفر را فرستاد تا به او بگوید که برود و هفت مرتبه خود را در رود اردن بشوید تا از مرض جذام شفا پیدا کند."},{"book":"دوم پادشاهان","chapter":"5","verse":"11","text":"اما نعمان خشمگین شد و گفت: «خیال می‌کردم این مرد نزد من بیرون می‌آید و دست خود را روی محل جذامم تکان داده، نام خداوند، خدای خود را می‌خواند و مرا شفا می‌دهد."},{"book":"دوم پادشاهان","chapter":"5","verse":"12","text":"آیا رودهای ابانه و فرفر دمشق از تمام رودهای اسرائیل بهتر نیستند؟ می‌توانم در آن رودها بدنم را بشویم و از این مرض جذام آزاد شوم.» این را گفت و خشمگین از آنجا رفت."},{"book":"دوم پادشاهان","chapter":"5","verse":"13","text":"ولی همراهانش به او گفتند: «ای سرور ما، اگر آن نبی کار سختی از شما می‌خواست آیا انجام نمی‌دادید؟ شستشو در رودخانه کار سختی نیست. این کار را بکنید و آزاد شوید.»"},{"book":"دوم پادشاهان","chapter":"5","verse":"14","text":"پس همان‌گونه که الیشع به او گفته بود، به سوی رود اردن شتافت و هفت بار در آن فرو رفت و شفا یافت و پوست بدنش مانند پوست بدن یک نوزاد، تر و تازه شد."},{"book":"دوم پادشاهان","chapter":"5","verse":"15","text":"او به اتفاق تمام همراهانش نزد الیشع نبی بازگشت و به احترام در حضور او ایستاد و گفت: «حال دریافتم که در سراسر جهان خدایی جز خدای اسرائیل نیست. اکنون خواهش می‌کنم هدایای مرا بپذیر.»"},{"book":"دوم پادشاهان","chapter":"5","verse":"16","text":"ولی الیشع پاسخ داد: «به خداوند زنده که خدمتش می‌کنم قسم که هدایای تو را قبول نخواهم کرد.» الیشع با وجود اصرار زیاد نعمان، هدایا را نپذیرفت."},{"book":"دوم پادشاهان","chapter":"5","verse":"17","text":"نعمان گفت: «حال که هدایای مرا قبول نمی‌کنی پس دو بارِ قاطر از خاک این سرزمین را به من بده تا با خود به کشورم ببرم؛ زیرا بعد از این دیگر برای خدایان قربانی نخواهم کرد؛ قربانی خود را به خداوند تقدیم خواهم نمود."},{"book":"دوم پادشاهان","chapter":"5","verse":"18","text":"از خداوند می‌خواهم که مرا ببخشد، چون وقتی سرورم پادشاه سوریه برای عبادت به بتخانهٔ رمون می‌رود، به بازوی من تکیه می‌دهد و جلوی بت سجده می‌کند و من هم مجبورم سجده کنم. خداوند این گناه مرا ببخشد.»"},{"book":"دوم پادشاهان","chapter":"5","verse":"19","text":"الیشع گفت: «به سلامتی برو.» نعمان رهسپار دیار خود شد."},{"book":"دوم پادشاهان","chapter":"5","verse":"20","text":"ولی جیحزی، خدمتکار الیشع با خود اندیشید: «ارباب من هدایای نعمان سوری را قبول نکرد، ولی به خداوند زنده قسم که به دنبال او می‌روم و هدیه‌ای از او می‌گیرم.»"},{"book":"دوم پادشاهان","chapter":"5","verse":"21","text":"پس جیحزی دوید تا به نعمان رسید. وقتی نعمان دید که او از عقبش می‌دود از ارابه‌اش پایین آمد و به استقبال او شتافت."},{"book":"دوم پادشاهان","chapter":"5","verse":"22","text":"جیحزی گفت: «اتفاقی نیفتاده؛ فقط اربابم مرا فرستاده که بگویم دو نفر از انبیای جوان از کوهستان افرایم رسیده‌اند و او سه هزار مثقال نقره و دو دست لباس می‌خواهد تا به آنها بدهد.»"},{"book":"دوم پادشاهان","chapter":"5","verse":"23","text":"نعمان با اصرار گفت: «خواهش می‌کنم شش هزار مثقال نقره ببر.» سپس نقره را در دو کیسه ریخت و دو دست لباس روی دوش دو نفر از خادمانش گذاشت تا همراه جیحزی نزد الیشع ببرند."},{"book":"دوم پادشاهان","chapter":"5","verse":"24","text":"ولی وقتی به تپه‌ای رسیدند که الیشع در آن زندگی می‌کرد، جیحزی هدایا را از خادمان گرفته، آنها را مرخص کرد؛ سپس هدایا را به خانهٔ خود برد و در آنجا پنهان نمود."},{"book":"دوم پادشاهان","chapter":"5","verse":"25","text":"وقتی جیحزی نزد الیشع رفت، الیشع از او پرسید: «جیحزی، کجا بودی؟»"},{"book":"دوم پادشاهان","chapter":"5","verse":"26","text":"الیشع به او گفت: «آیا خیال می‌کنی وقتی نعمان از ارابه‌اش پیاده شد و به استقبال تو آمد، روحم خبر نداشت؟ آیا حالا وقت گرفتن پول و لباس، باغهای زیتون و تاکستانها، گله‌ها و رمه‌ها، غلامان و کنیزان است؟"},{"book":"دوم پادشاهان","chapter":"5","verse":"27","text":"چون این کار را کرده‌ای مرض جذام نعمان بر تو خواهد آمد و تا به ابد نسل تو را مبتلا خواهد ساخت.»"}]}