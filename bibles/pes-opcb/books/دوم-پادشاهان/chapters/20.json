{"data":[{"book":"دوم پادشاهان","chapter":"20","verse":"1","text":"در آن روزها حِزِقیا سخت بیمار شد و نزدیک بود بمیرد. اشعیای نبی (پسر آموص) به عیادتش رفت و از جانب خداوند این پیغام را به او داد: «وصیتت را بکن، چون عمرت به آخر رسیده است؛ تو از این مرض شفا نخواهی یافت.»"},{"book":"دوم پادشاهان","chapter":"20","verse":"2","text":"حِزِقیا صورت خود را به طرف دیوار برگردانید و به پیشگاه خداوند دعا کرده، گفت:"},{"book":"دوم پادشاهان","chapter":"20","verse":"3","text":"«خداوندا، به خاطر آور چقدر نسبت به تو وفادار و امین بوده‌ام و چطور سعی کرده‌ام مطابق میل تو رفتار کنم.» سپس بغض گلویش را گرفت و به تلخی گریست."},{"book":"دوم پادشاهان","chapter":"20","verse":"4","text":"پیش از آنکه اشعیا قصر را ترک کند خداوند بار دیگر با او سخن گفت و فرمود:"},{"book":"دوم پادشاهان","chapter":"20","verse":"5","text":"«نزد حِزِقیا رهبر قوم من برگرد و به او بگو که خداوند، خدای جدت داوود دعای تو را شنیده و اشکهایت را دیده است. او تو را شفا خواهد داد. سه روز دیگر از بستر بیماری بلند خواهی شد و به خانهٔ خداوند خواهی رفت."},{"book":"دوم پادشاهان","chapter":"20","verse":"6","text":"او پانزده سال دیگر بر عمر تو خواهد افزود. او تو را و این شهر را از چنگ پادشاه آشور نجات خواهد داد. تمام این کارها را به خاطر خود و به خاطر خادمش داوود انجام خواهد داد.»"},{"book":"دوم پادشاهان","chapter":"20","verse":"7","text":"پس اشعیا به افراد حِزِقیای پادشاه گفت که مقداری انجیر بگیرند و آن را له کرده، روی دمل حِزِقیا بگذارند. آنها چنین کردند و حِزِقیا شفا یافت."},{"book":"دوم پادشاهان","chapter":"20","verse":"8","text":"(در ضمن حِزِقیای پادشاه به اشعیای نبی گفته بود: «برای اینکه ثابت شود که خداوند مرا شفا خواهد داد و بعد از سه روز خواهم توانست به خانهٔ خداوند بروم او چه نشانه‌ای به من می‌دهد؟»"},{"book":"دوم پادشاهان","chapter":"20","verse":"9","text":"اشعیا به او گفت: «خداوند با این نشانه آنچه را گفته، ثابت خواهد کرد: آیا می‌خواهی که سایهٔ ساعت آفتابی ده درجه جلو برود یا ده درجه به عقب برگردد؟»"},{"book":"دوم پادشاهان","chapter":"20","verse":"10","text":"حِزِقیا جواب داد: «جلو رفتن سایه روی ساعت آفتابی آسان است، پس بهتر است سایه ده درجه به عقب برگردد.»"},{"book":"دوم پادشاهان","chapter":"20","verse":"11","text":"اشعیا از خداوند درخواست نمود که چنین کند، و او سایهٔ روی ساعت آفتابی آحاز را ده درجه به عقب برگرداند.)"},{"book":"دوم پادشاهان","chapter":"20","verse":"12","text":"در آن موقع مِرودِک بَلَدان (پسر بَلَدان، پادشاه بابِل) نامه‌ای همراه هدیه‌ای توسط قاصدان خود برای حِزِقیا فرستاد، زیرا شنیده بود که بیمار است."},{"book":"دوم پادشاهان","chapter":"20","verse":"13","text":"حِزِقیا فرستادگان بابِلی را پذیرفت و ایشان را به کاخ سلطنتی برد و خزانه‌های طلا و نقره، ادویه و روغنهای معطر، و نیز اسلحه‌خانهٔ خود را به آنها نشان داد. بدین ترتیب، فرستادگان بابِلی تمام خزاین او را دیدند و هیچ چیز از نظر آنان پوشیده نماند."},{"book":"دوم پادشاهان","chapter":"20","verse":"14","text":"آنگاه اشعیای نبی نزد حِزِقیای پادشاه رفت و از او پرسید: «این مردان از کجا آمده بودند و چه می‌خواستند؟»"},{"book":"دوم پادشاهان","chapter":"20","verse":"15","text":"اشعیا پرسید: «در کاخ تو چه دیدند؟»"},{"book":"دوم پادشاهان","chapter":"20","verse":"16","text":"اشعیا به او گفت: «پس به این پیغامی که از طرف خداوند است، گوش کن:"},{"book":"دوم پادشاهان","chapter":"20","verse":"17","text":"زمانی می‌رسد که هر چه در کاخ داری و گنجهایی که اجدادت اندوخته‌اند به بابِل برده خواهد شد و چیزی از آنها برایت باقی نخواهد ماند."},{"book":"دوم پادشاهان","chapter":"20","verse":"18","text":"بابِلی‌ها برخی از پسرانت را به اسارت گرفته، آنان را خواجه خواهند کرد و در کاخ پادشاه بابِل به خدمت خواهند گماشت.»"},{"book":"دوم پادشاهان","chapter":"20","verse":"19","text":"حِزِقیا جواب داد: «آنچه خداوند فرموده، نیکوست. لااقل تا وقتی که زنده‌ام این اتفاق نخواهد افتاد و صلح و امنیت برقرار خواهد بود.»"},{"book":"دوم پادشاهان","chapter":"20","verse":"20","text":"شرح بقیهٔ رویدادهای سلطنت حِزِقیا و فتوحات او، و نیز حوض و قناتی که درست کرد و آب را به شهر آورد در کتاب تاریخ پادشاهان یهودا ثبت گردیده است."},{"book":"دوم پادشاهان","chapter":"20","verse":"21","text":"پس از مرگ حِزِقیا، پسرش مَنَسی پادشاه شد."}]}