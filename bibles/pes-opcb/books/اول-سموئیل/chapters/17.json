{"data":[{"book":"اول سموئیل","chapter":"17","verse":"1","text":"فلسطینی‌ها لشکر خود را برای جنگ آماده کرده، در سوکوه که در یهودا است جمع شدند و در میان سوکوه و عزیقه، در اَفَس دمیم اردو زدند."},{"book":"اول سموئیل","chapter":"17","verse":"2","text":"شائول و مردان اسرائیل نیز در درهٔ ایلاه جمع شده، در مقابل فلسطینی‌ها صف‌آرایی کردند."},{"book":"اول سموئیل","chapter":"17","verse":"3","text":"به این ترتیب، نیروهای فلسطینی و اسرائیلی در دو طرف دره در مقابل هم قرار گرفتند."},{"book":"اول سموئیل","chapter":"17","verse":"4-7","text":"از اردوی فلسطینی‌ها، پهلوانی از اهالی جَت به نام جُلیات برای مبارزه با اسرائیلی‌ها بیرون آمد. قد او به سه متر می‌رسید و کلاهخودی مفرغین بر سر و زره‌ای مفرغین بر تن داشت. وزن زره‌اش در حدود پنجاه و هفت کیلو بود. پاهایش با ساق بندهای مفرغین پوشیده شده و زوبین مفرغین بر پشتش آویزان بود. چوب نیزه‌اش به کلفتی چوب نساجان بود. سر نیزهٔ آهنی او حدود هفت کیلو وزن داشت. یک سرباز جلوی او راه می‌رفت و سپر او را حمل می‌کرد."},{"book":"اول سموئیل","chapter":"17","verse":"8","text":"جُلیات ایستاد و اسرائیلی‌ها را صدا زده، گفت: «چرا برای جنگ صف‌آرایی کرده‌اید؟ ای نوکران شائول، من از طرف فلسطینی‌ها آمده‌ام. پس یک نفر را از طرف خود انتخاب کنید و به میدان بفرستید تا با هم مبارزه کنیم."},{"book":"اول سموئیل","chapter":"17","verse":"9","text":"اگر او توانست مرا شکست داده بکشد، آنگاه سربازان ما تسلیم می‌شوند. اما اگر من او را کشتم، شما باید تسلیم شوید."},{"book":"اول سموئیل","chapter":"17","verse":"10","text":"من امروز نیروهای اسرائیل را به مبارزه می‌طلبم! یک مرد به میدان بفرستید تا با من بجنگد!»"},{"book":"اول سموئیل","chapter":"17","verse":"11","text":"وقتی شائول و سپاهیان اسرائیل این را شنیدند، بسیار ترسیدند."},{"book":"اول سموئیل","chapter":"17","verse":"12","text":"داوود هفت برادر بزرگتر از خود داشت. یَسا، پدر داوود که اینک پیر و سالخورده شده بود، از اهالی افراته واقع در بیت‌لحم یهودا بود."},{"book":"اول سموئیل","chapter":"17","verse":"13","text":"سه برادر بزرگتر داوود الیاب، ابیناداب و شماه بودند که همراه شائول به جنگ رفته بودند."},{"book":"اول سموئیل","chapter":"17","verse":"14-15","text":"داوود کوچکترین پسر یَسا بود و گاهی از نزد شائول به بیت‌لحم می‌رفت تا گوسفندان پدرش را بچراند."},{"book":"اول سموئیل","chapter":"17","verse":"16","text":"آن فلسطینی، هر روز صبح و عصر به مدت چهل روز به میدان می‌آمد و در مقابل اسرائیلی‌ها رجزخوانی می‌کرد."},{"book":"اول سموئیل","chapter":"17","verse":"17","text":"روزی یَسا به داوود گفت: «این ده کیلو غله برشته و ده نان را بگیر و برای برادرانت به اردوگاه ببر."},{"book":"اول سموئیل","chapter":"17","verse":"18","text":"این ده تکه پنیر را هم به فرمانده شان بده و بپرس که حال برادرانت چطور است و خبر سلامتی ایشان را برای ما بیاور."},{"book":"اول سموئیل","chapter":"17","verse":"19","text":"آنها همراه شائول و جنگجویان اسرائیل در درهٔ ایلاه علیه فلسطینی‌ها می‌جنگند.»"},{"book":"اول سموئیل","chapter":"17","verse":"20","text":"داوود صبح زود برخاست و گوسفندان پدرش را به دست چوپانی دیگر سپرد و خود آذوقه را برداشته، عازم اردوگاه اسرائیل شد. او درست همان موقعی که سپاه اسرائیل با فریاد و شعار جنگی عازم میدان نبرد بودند به کنار اردوگاه رسید."},{"book":"اول سموئیل","chapter":"17","verse":"21","text":"طولی نکشید که نیروهای متخاصم در مقابل یکدیگر قرار گرفتند."},{"book":"اول سموئیل","chapter":"17","verse":"22","text":"داوود آنچه را که با خود داشت به افسر تدارکات تحویل داد و به میان سپاهیان آمد و برادرانش را پیدا کرده، از احوال آنها جویا شد."},{"book":"اول سموئیل","chapter":"17","verse":"23","text":"داوود در حالی که با برادرانش صحبت می‌کرد، چشمش به آن پهلوان فلسطینیِ جَتی که نامش جُلیات بود، افتاد. او از لشکر فلسطینی‌ها بیرون آمده، مثل دفعات پیش مشغول رجزخوانی بود."},{"book":"اول سموئیل","chapter":"17","verse":"24","text":"اسرائیلی‌ها چون او را دیدند از ترس پا به فرار گذاشتند."},{"book":"اول سموئیل","chapter":"17","verse":"25","text":"آنها به یکدیگر می‌گفتند: «ببینید این مرد چطور ما را به عذاب آورده است! پادشاه به کسی که او را بکشد پاداش بزرگی خواهد داد. دخترش را هم به عقد او در خواهد آورد و خانواده‌اش را نیز از پرداخت مالیات معاف خواهد کرد.»"},{"book":"اول سموئیل","chapter":"17","verse":"26","text":"داوود به کسانی که در آنجا ایستاده بودند، گفت: «این فلسطینی بت‌پرست کیست که اینچنین به سپاهیان خدای زنده توهین می‌کند! به کسی که این پهلوان را بکشد و اسرائیل را از این رسوایی برهاند چه پاداشی داده می‌شود؟»"},{"book":"اول سموئیل","chapter":"17","verse":"27","text":"آنها به او گفتند که چه پاداشی داده خواهد شد."},{"book":"اول سموئیل","chapter":"17","verse":"28","text":"اما چون الیاب، برادر بزرگ داوود گفتگوی او را با آن مردان شنید، خشمگین شد و به داوود گفت: «تو در اینجا چه می‌کنی؟ چه کسی از آن چند گوسفند در صحرا مراقبت می‌کند؟ من از گستاخی و شرارت تو خبر دارم؛ تو به بهانهٔ تماشای میدان جنگ به اینجا آمده‌ای!»"},{"book":"اول سموئیل","chapter":"17","verse":"29","text":"داوود در جواب برادرش گفت: «مگر چه کرده‌ام؟ آیا حق حرف زدن هم ندارم؟»"},{"book":"اول سموئیل","chapter":"17","verse":"30","text":"بعد نزد عده‌ای دیگر رفت و از آنان نیز همان سؤال را کرد و همان پاسخ را شنید."},{"book":"اول سموئیل","chapter":"17","verse":"31","text":"وقتی صحبتهای داوود به گوش شائول رسید، او را به نزد خود احضار نمود."},{"book":"اول سموئیل","chapter":"17","verse":"32","text":"داوود به شائول گفت: «هیچ نگران نباشید، این غلامتان می‌رود و با آن فلسطینی می‌جنگد.»"},{"book":"اول سموئیل","chapter":"17","verse":"33","text":"شائول گفت: «چگونه می‌توانی با او بجنگی؟ تو جوان و بی‌تجربه هستی، ولی او از زمان جوانی‌اش مرد جنگی بوده است.»"},{"book":"اول سموئیل","chapter":"17","verse":"34","text":"اما داوود گفت: «وقتی من گلهٔ پدرم را می‌چرانم و شیری یا خرسی می‌آید تا بره‌ای از گله ببرد،"},{"book":"اول سموئیل","chapter":"17","verse":"35","text":"دنبالش می‌کنم و بره را از دهانش می‌گیرم و اگر به من حمله کند، گلویش را می‌گیرم و آنقدر می‌زنم تا بمیرد."},{"book":"اول سموئیل","chapter":"17","verse":"36","text":"غلامت هم شیر کشته است هم خرس. این فلسطینی بت‌پرست را هم که به سپاهیان خدای زنده توهین می‌کند مثل آنها خواهم کشت."},{"book":"اول سموئیل","chapter":"17","verse":"37","text":"خداوند که مرا از دهان شیر و از چنگ خرس رهانید، از دست این مرد نیز نجات خواهد داد!»"},{"book":"اول سموئیل","chapter":"17","verse":"38-39","text":"پس شائول لباس جنگی خود را به او داد. داوود کلاهخود مفرغین را بر سر گذاشت و زره را بر تن کرد. سپس شمشیر را به کمر بست و چند قدم راه رفت تا آنها را امتحان کند، ولی دید به زحمت می‌تواند حرکت کند. او به شائول گفت: «به این لباسها عادت ندارم. با اینها نمی‌توانم راه بروم!» پس آنها را از تن خود بیرون آورد."},{"book":"اول سموئیل","chapter":"17","verse":"40","text":"آنگاه پنج سنگ صاف از کنار رودخانه برداشت و در کیسهٔ چوپانی خود گذاشت و چوبدستی و فلاخن را به دست گرفته، به سراغ آن فلسطینی رفت."},{"book":"اول سموئیل","chapter":"17","verse":"41-42","text":"جُلیات در حالی که سربازی سپر او را پیشاپیش وی حمل می‌کرد به داوود نزدیک شد. وقتی از نزدیک، داوود را برانداز کرد و دید که پسر ظریفی بیش نیست، او را مسخره کرد"},{"book":"اول سموئیل","chapter":"17","verse":"43","text":"و گفت: «مگر من سگم که با چوبدستی پیش من آمده‌ای؟» بعد به نام خدایان خود، داوود را نفرین کرد."},{"book":"اول سموئیل","chapter":"17","verse":"44","text":"سپس به داوود گفت: «جلو بیا تا گوشت بدنت را خوراک پرندگان و درندگان صحرا بکنم.»"},{"book":"اول سموئیل","chapter":"17","verse":"45","text":"داوود گفت: «تو با شمشیر و نیزه و زوبین به جنگ من می‌آیی، اما من به نام خداوند لشکرهای آسمان یعنی خدای اسرائیل که تو به او توهین کرده‌ای با تو می‌جنگم."},{"book":"اول سموئیل","chapter":"17","verse":"46","text":"امروز خداوند تو را به دست من خواهد داد و من سرت را خواهم برید، و لاشهٔ سپاهیانت را خوراک پرندگان و درندگان صحرا خواهم کرد. به این وسیله تمام مردم جهان خواهند دانست که در اسرائیل خدایی هست"},{"book":"اول سموئیل","chapter":"17","verse":"47","text":"و همهٔ کسانی که در اینجا هستند خواهند دید که خداوند برای پیروز شدن، نیازی به شمشیر و نیزه ندارد. زیرا جنگ از آنِ خداوند است و او شما را به دست ما تسلیم خواهد نمود!»"},{"book":"اول سموئیل","chapter":"17","verse":"48-49","text":"داوود وقتی دید جُلیات نزدیک می‌شود، به سرعت به طرف او دوید و دست به داخل کیسه‌اش برد و سنگی برداشته، در فلاخن گذاشت و به طرف جلیات نشانه رفت. سنگ درست به پیشانی جلیات فرو رفت و او را نقش زمین ساخت."},{"book":"اول سموئیل","chapter":"17","verse":"50-51","text":"بدین ترتیب داوود با یک فلاخن و یک سنگ، آن فلسطینی را کشت و چون شمشیری در دست نداشت، دویده، شمشیر او را از غلافش بیرون کشید و با آن سرش را از تن جدا کرد. فلسطینی‌ها چون پهلوان خود را کشته دیدند، برگشته پا به فرار گذاشتند."},{"book":"اول سموئیل","chapter":"17","verse":"52","text":"مردان اسرائیل و یهودا وقتی وضع را چنین دیدند، بر فلسطینی‌ها یورش بردند و تا جت و دروازه‌های عقرون آنها را تعقیب کرده، کشتند به طوری که سراسر جاده‌ای که به شعریم می‌رود از لاشه‌های فلسطینی‌ها پر شد."},{"book":"اول سموئیل","chapter":"17","verse":"53","text":"بعد اسرائیلی‌ها برگشته، اردوگاه فلسطینی‌ها را غارت کردند."},{"book":"اول سموئیل","chapter":"17","verse":"54","text":"داوود هم سرِ بریدهٔ جُلیات را به اورشلیم برد، ولی اسلحهٔ او را در خیمهٔ خود نگاه داشت."},{"book":"اول سموئیل","chapter":"17","verse":"55","text":"وقتی داوود به جنگ جُلیات می‌رفت، شائول از ابنیر، فرماندهٔ سپاه خود پرسید: «این جوان کیست؟»"},{"book":"اول سموئیل","chapter":"17","verse":"56","text":"شائول گفت: «پس برو و ببین این پسر کیست.»"},{"book":"اول سموئیل","chapter":"17","verse":"57","text":"بعد از آنکه داوود، جُلیات را کشت، ابنیر او را، در حالی که سر جُلیات در دستش بود، نزد شائول آورد."},{"book":"اول سموئیل","chapter":"17","verse":"58","text":"شائول از او پرسید: «ای جوان، تو پسر کیستی؟»"}]}