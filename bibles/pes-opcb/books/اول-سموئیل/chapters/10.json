{"data":[{"book":"اول سموئیل","chapter":"10","verse":"1","text":"آنگاه سموئیل، ظرفی از روغن زیتون گرفته، بر سر شائول ریخت و صورت او را بوسیده، گفت: «خداوند تو را برگزیده است تا بر قوم او پادشاهی کنی."},{"book":"اول سموئیل","chapter":"10","verse":"2","text":"وقتی امروز از نزد من بروی در سرحد بنیامین، کنار قبر راحیل، در صَلصَح با دو مرد روبرو خواهی شد. آنها به تو خواهند گفت که پدرت الاغها را پیدا کرده و حالا برای تو نگران است و می‌گوید: چطور پسرم را پیدا کنم؟"},{"book":"اول سموئیل","chapter":"10","verse":"3","text":"بعد وقتی به درخت بلوط تابور رسیدی سه نفر را می‌بینی که به بیت‌ئیل می‌روند تا خدا را پرستش نمایند. یکی از آنها سه بزغاله، دیگری سه قرص نان و سومی یک مشک شراب همراه دارد."},{"book":"اول سموئیل","chapter":"10","verse":"4","text":"آنها به تو سلام کرده، دو نان به تو خواهند داد و تو آنها را از دست ایشان می‌گیری."},{"book":"اول سموئیل","chapter":"10","verse":"5","text":"بعد از آن به کوه خدا در جِبعه خواهی رفت که اردوگاه فلسطینی‌ها در آنجاست. وقتی به شهر نزدیک شدی با عده‌ای از انبیا روبرو خواهی شد که از کوه به زیر می‌آیند و با نغمهٔ چنگ و دف و نی و بربط نوازندگان، نبوّت می‌کنند."},{"book":"اول سموئیل","chapter":"10","verse":"6","text":"در همان موقع، روح خداوند بر تو خواهد آمد و تو نیز با ایشان نبوّت خواهی کرد و به شخص دیگری تبدیل خواهی شد."},{"book":"اول سموئیل","chapter":"10","verse":"7","text":"وقتی این علامت‌ها را دیدی، هر چه از دستت برآید انجام بده، زیرا خدا با تو خواهد بود."},{"book":"اول سموئیل","chapter":"10","verse":"8","text":"بعد به جلجال برو و در آنجا هفت روز منتظر من باش تا بیایم و قربانیهای سوختنی و قربانیهای سلامتی به خدا تقدیم کنم. وقتی بیایم به تو خواهم گفت که چه باید بکنی.»"},{"book":"اول سموئیل","chapter":"10","verse":"9","text":"وقتی شائول از سموئیل جدا شد تا برود، خدا قلب تازه‌ای به او بخشید و همان روز تمام پیشگویی‌های سموئیل به حقیقت پیوست."},{"book":"اول سموئیل","chapter":"10","verse":"10","text":"وقتی شائول و نوکرش به جِبعه رسیدند، گروهی از انبیا به او برخوردند. ناگهان روح خدا بر شائول آمد و او نیز همراه آنها شروع به نبوّت کردن نمود."},{"book":"اول سموئیل","chapter":"10","verse":"11","text":"کسانی که شائول را می‌شناختند وقتی او را دیدند که نبوّت می‌کند متعجب شده، به یکدیگر گفتند: «چه اتفاقی برای پسر قیس افتاده است؟ آیا شائول هم نبی شده است؟»"},{"book":"اول سموئیل","chapter":"10","verse":"12","text":"یک نفر از اهالی آنجا گفت: «مگر نبی بودن به اصل و نسب ربط دارد؟» و این یک ضرب‌المثل شد: «شائول هم نبی شده است.»"},{"book":"اول سموئیل","chapter":"10","verse":"13","text":"وقتی شائول از نبوّت کردن فارغ شد به بالای کوه رفت."},{"book":"اول سموئیل","chapter":"10","verse":"14","text":"آنگاه عموی شائول او و نوکرش را دید و پرسید: «کجا رفته بودید؟»"},{"book":"اول سموئیل","chapter":"10","verse":"15","text":"عمویش پرسید: «او چه گفت؟»"},{"book":"اول سموئیل","chapter":"10","verse":"16","text":"شائول جواب داد: «او گفت که الاغها پیدا شده‌اند.» ولی شائول دربارهٔ آنچه سموئیل راجع به پادشاه شدنش گفته بود، چیزی به عموی خود نگفت."},{"book":"اول سموئیل","chapter":"10","verse":"17","text":"سموئیل همهٔ مردم اسرائیل را در مصفه به حضور خداوند جمع کرد،"},{"book":"اول سموئیل","chapter":"10","verse":"18-19","text":"و از جانب خداوند، خدای اسرائیل این پیغام را به ایشان داد: «من شما را از مصر بیرون آوردم و شما را از دست مصری‌ها و همهٔ قومهایی که بر شما ظلم می‌کردند، نجات دادم. اما شما مرا که خدایتان هستم و شما را از سختیها و مصیبتها رهانیده‌ام، امروز رد نموده، گفتید: ما پادشاهی می‌خواهیم که بر ما حکومت کند. پس حال با قبیله‌ها و خاندانهای خود در حضور خداوند حاضر شوید.»"},{"book":"اول سموئیل","chapter":"10","verse":"20","text":"سموئیل قبیله‌ها را به حضور خداوند فرا خواند. سپس قرعه انداخته شد و قبیلهٔ بنیامین انتخاب شد."},{"book":"اول سموئیل","chapter":"10","verse":"21","text":"آنگاه او خاندانهای قبیلهٔ بنیامین را به حضور خداوند خواند و خاندان مَطری انتخاب گردید و از این خاندان قرعه به نام شائول، پسر قیس درآمد. ولی وقتی شائول را صدا کردند، او در آنجا نبود."},{"book":"اول سموئیل","chapter":"10","verse":"22","text":"آنها برای یافتن او از خداوند کمک طلبیدند و خداوند به ایشان فرمود که او خود را در میان بار و بنهٔ سفر پنهان کرده است."},{"book":"اول سموئیل","chapter":"10","verse":"23","text":"پس دویدند و او را از آنجا آوردند. وقتی او در میان مردم ایستاد یک سر و گردن از همه بلندتر بود."},{"book":"اول سموئیل","chapter":"10","verse":"24","text":"آنگاه سموئیل به مردم گفت: «این است آن پادشاهی که خداوند برای شما برگزیده است. در میان قوم اسرائیل کسی مانند او نیست.» مردم فریاد زدند: «زنده باد پادشاه!»"},{"book":"اول سموئیل","chapter":"10","verse":"25","text":"سموئیل بار دیگر، حقوق و وظایف پادشاه را برای قوم توضیح داد و آنها را در کتابی نوشته، در مکانی مخصوص به حضور خداوند نهاد؛ سپس مردم را به خانه‌هایشان فرستاد."},{"book":"اول سموئیل","chapter":"10","verse":"26","text":"چون شائول به خانهٔ خود در جِبعه مراجعت نمود، خدا عده‌ای از مردان نیرومند را برانگیخت تا همراه وی باشند."},{"book":"اول سموئیل","chapter":"10","verse":"27","text":"اما بعضی از افراد ولگرد و هرزه فریاد برآورده، می‌گفتند: «این مرد چطور می‌تواند ما را نجات دهد؟» پس او را تحقیر کرده، برایش هدیه نیاوردند ولی شائول اعتنایی نکرد."}]}