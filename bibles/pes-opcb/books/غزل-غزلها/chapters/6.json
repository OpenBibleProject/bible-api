{"data":[{"book":"غزل غزلها","chapter":"6","verse":"1","text":"ای زیباترین زنان، محبوب تو کجا رفته است؟ بگو تا با هم برویم و او را پیدا کنیم."},{"book":"غزل غزلها","chapter":"6","verse":"2","text":"محبوب من به باغ خود نزد درختان معطر بلسان رفته است، تا گله‌اش را بچراند و سوسنها بچیند."},{"book":"غزل غزلها","chapter":"6","verse":"3","text":"من از آن محبوب خود هستم و محبوبم از آن من است. او گلهٔ خود را در میان سوسنها می‌چراند."},{"book":"غزل غزلها","chapter":"6","verse":"4","text":"ای محبوبهٔ من، تو همچون سرزمین تِرصه دلربا هستی. تو مانند اورشلیم، زیبا، و همچون لشکری آراسته برای جنگ، پرشکوه هستی."},{"book":"غزل غزلها","chapter":"6","verse":"5","text":"نگاهت را از من برگردان، زیرا چشمانت بر من غالب آمده‌اند. گیسوان مواج تو مانند گلهٔ بزهایی است که از کوه جلعاد سرازیر می‌شوند."},{"book":"غزل غزلها","chapter":"6","verse":"6","text":"دندانهای تو به سفیدی گوسفندانی هستند که به تازگی شسته شده باشند؛ هر کدام جفت خود را دارد و هیچ‌کدام تنها نیست."},{"book":"غزل غزلها","chapter":"6","verse":"7","text":"گونه‌هایت از پشت روبند تو همانند دو نیمهٔ انار است."},{"book":"غزل غزلها","chapter":"6","verse":"8-9","text":"در میان شصت ملکه و هشتاد کنیز و هزاران دوشیزه، کسی را مانند کبوتر خود بی‌عیب نیافتم. او عزیز و یگانهٔ مادرش است. دوشیزگان وقتی او را می‌بینند تحسینش می‌کنند و ملکه‌ها و کنیزان او را می‌ستایند."},{"book":"غزل غزلها","chapter":"6","verse":"10","text":"«این کیست که مثل سپیدهٔ صبح می‌درخشد و چون ماه زیبا و مثل آفتاب پاک و مانند ستارگان پرشکوه است؟»"},{"book":"غزل غزلها","chapter":"6","verse":"11","text":"من به میان درختان گردو رفتم تا دره‌های سرسبز و برگهای تازهٔ تاکها و شکوفه‌های درختان انار را تماشا کنم."},{"book":"غزل غزلها","chapter":"6","verse":"12","text":"اما نفهمیدم چگونه به آنجا رسیدم، زیرا اشتیاقم مرا چون کسی که بر ارابهٔ شاهزادگان سوار است به پیش می‌راند."},{"book":"غزل غزلها","chapter":"6","verse":"13","text":"برگرد، ای دختر شولَمّی برگرد. برگرد تا تو را تماشا کنیم."}]}