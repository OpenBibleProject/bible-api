{"data":[{"book":"اول پادشاهان","chapter":"20","verse":"1","text":"در این هنگام بنهدد، پادشاه سوریه، لشکر خود را بسیج کرد و با سی و دو پادشاه دیگر متحد شده به کمک ارابه‌های جنگی و سواره نظام آنها سامره، پایتخت اسرائیل را محاصره کرد."},{"book":"اول پادشاهان","chapter":"20","verse":"2-3","text":"سپس این پیغام را برای اَخاب، پادشاه اسرائیل به شهر فرستاد: «بنهدد پادشاه از تو می‌خواهد که هر چه طلا و نقره داری با بهترین زنان و فرزندانت برای او بفرستی.»"},{"book":"اول پادشاهان","chapter":"20","verse":"4","text":"اَخاب جواب داد: «بسیار خوب قربان، من با هر چه دارم، در اختیار شما هستم.»"},{"book":"اول پادشاهان","chapter":"20","verse":"5","text":"طولی نکشید که قاصدان بنهدد با پیغامی دیگر برگشتند و به اَخاب گفتند: «بنهدد پادشاه دستور می‌دهد که نه فقط باید تمام طلا و نقره و زنان و فرزندانت را به من بدهی،"},{"book":"اول پادشاهان","chapter":"20","verse":"6","text":"بلکه فردا در همین وقت مأموران خود را می‌فرستم تا کاخ سلطنتی تو و خانه‌های افراد تو را جستجو کنند و هر چه بخواهند بردارند.»"},{"book":"اول پادشاهان","chapter":"20","verse":"7","text":"اَخاب بزرگان اسرائیل را احضار کرد و گفت: «ببینید چگونه این مرد دنبال بهانه است تا جنگ راه بیاندازد! پیش از این به او گفته‌ام که حاضرم زنان و فرزندان و تمام موجودی طلا و نقرهٔ خود را به او بدهم، ولی او باز ما را در تنگنا گذاشته است.»"},{"book":"اول پادشاهان","chapter":"20","verse":"8","text":"بزرگان قوم، همگی به اَخاب گفتند: «درخواستش را قبول نکن.»"},{"book":"اول پادشاهان","chapter":"20","verse":"9","text":"پس اَخاب به فرستادگان بنهدد گفت: «به آقایم پادشاه سوریه بگویید که هر چه را بار اول خواسته است، حاضرم به او بدهم، ولی درخواست دومش را قبول نمی‌کنم.» قاصدان برگشتند و جواب اَخاب را به بنهدد دادند."},{"book":"اول پادشاهان","chapter":"20","verse":"10","text":"آنگاه بنهدد، پادشاه سوریه برای اَخاب چنین پیغام فرستاد: «خدایان مرا سخت مجازات کنند اگر سامره را چنان با خاک یکسان نکنم که برای پر کردن مشت هر یک از سربازانم کفایت کند!»"},{"book":"اول پادشاهان","chapter":"20","verse":"11","text":"پادشاه اسرائیل به او جواب داد: «جنگاوری که برای جنگ شمشیر به کمر می‌بندد، نباید مانند جنگاوری که در جنگ پیروز شده، فخر کند!»"},{"book":"اول پادشاهان","chapter":"20","verse":"12","text":"جواب اَخاب وقتی به بنهدد رسید که او با پادشاهان دیگر در خیمه‌های خود میگساری می‌کردند. بنهدد به فرماندهان خود دستور داد که آمادهٔ حمله شوند. پس در برابر شهر صف‌آرایی نمودند."},{"book":"اول پادشاهان","chapter":"20","verse":"13","text":"در همین وقت یک نبی نزد اَخاب پادشاه رفت و این پیغام را از جانب خداوند به او رسانید: «آیا این قوای بزرگ دشمن را می‌بینی؟ من همین امروز همهٔ آنان را به تو تسلیم می‌کنم تا بدانی که من خداوند هستم!»"},{"book":"اول پادشاهان","chapter":"20","verse":"14","text":"اَخاب پرسید: «خداوند این کار را چگونه انجام می‌دهد؟»"},{"book":"اول پادشاهان","chapter":"20","verse":"15","text":"پس اَخاب فرماندهان را که دویست و سی و دو نفر بودند احضار کرد و سپاه هفت هزار نفری خود را سان دید."},{"book":"اول پادشاهان","chapter":"20","verse":"16-17","text":"نزدیک ظهر، در حالی که بنهدد و سی و دو پادشاه همراه او هنوز در خیمه‌ها سرگرم باده‌نوشی بودند فرماندهان اسرائیل از پایتخت خارج شدند."},{"book":"اول پادشاهان","chapter":"20","verse":"18","text":"بنهدد دستور داد: «خواه برای صلح آمده باشند خواه برای جنگ، آنها را زنده دستگیر کنید.»"},{"book":"اول پادشاهان","chapter":"20","verse":"19-20","text":"در این هنگام سربازان اسرائیلی به دنبال فرماندهانشان از شهر خارج شده، به دشمن حمله کردند و به کشتن آنها پرداختند. سربازان سوریه پا به فرار گذاشتند و اسرائیلی‌ها آنها را تعقیب کردند، ولی بنهدد سوار بر اسب شده، همراه چند سوار دیگر از دست اسرائیلی‌ها فرار کرد."},{"book":"اول پادشاهان","chapter":"20","verse":"21","text":"در این جنگ تلفات سنگینی به لشکر سوریه وارد آمد و تمام ارابه‌ها و اسبان ایشان به دست اَخاب افتاد."},{"book":"اول پادشاهان","chapter":"20","verse":"22","text":"پس از این پیروزی، آن نبی باز نزد اَخاب آمد و گفت: «سپاه خود را دوباره برای جنگ آماده کن زیرا وقت تحویل سال، پادشاه سوریه باز به تو حمله خواهد کرد.»"},{"book":"اول پادشاهان","chapter":"20","verse":"23","text":"مقامات سوری به بنهدد گفتند: «خدایان اسرائیلی خدایان کوهها هستند و به همین علّت اسرائیلی‌ها پیروز شدند. ولی ما می‌توانیم در دشتهای هموار، آنها را به آسانی شکست بدهیم."},{"book":"اول پادشاهان","chapter":"20","verse":"24","text":"این بار فرماندهی جنگ را به جای آن سی و دو پادشاه، به سرداران بسپار."},{"book":"اول پادشاهان","chapter":"20","verse":"25","text":"سپاه دیگری به جای سپاه از دست رفته فراهم‌آور و به تعداد قبلی اسب و ارابه آماده کن تا در دشتهای هموار با آنها بجنگیم. بدون شک آنان را شکست خواهیم داد.» بنهدد، پادشاه سوریه طبق پیشنهاد آنان عمل کرد."},{"book":"اول پادشاهان","chapter":"20","verse":"26","text":"او در آغاز سال جدید، لشکر سوریه را بسیج کرد و باز به جنگ اسرائیل رفت. ولی این بار دشت افیق را برای جنگ انتخاب کرد."},{"book":"اول پادشاهان","chapter":"20","verse":"27","text":"اسرائیل هم سپاه خود را بسیج کرده، به میدان جنگ فرستاد. اسرائیلی‌ها در برابر سپاه بزرگ سوریه که سراسر آن دشت را پر کرده بود، مثل دو گله کوچک بزغاله به نظر می‌رسیدند."},{"book":"اول پادشاهان","chapter":"20","verse":"28","text":"باز همان نبی با پیام خداوند نزد اَخاب، پادشاه اسرائیل آمد و چنین گفت: «چون سوری‌ها می‌گویند: خداوند شما، خدای کوههاست نه خدای دشتها، بنابراین، من بار دیگر تو را یاری می‌کنم این سپاه بزرگ دشمن را شکست دهی تا بدانید که من خداوند هستم!»"},{"book":"اول پادشاهان","chapter":"20","verse":"29","text":"نیروهای دو طرف هفت روز در برابر هم اردو زدند و در روز هفتم جنگ را شروع کردند. قوم اسرائیل در همان روز اول جنگ تعداد صد هزار سرباز پیادهٔ سوری را کشتند."},{"book":"اول پادشاهان","chapter":"20","verse":"30","text":"بقیهٔ سربازان سوریه به شهر افیق گریختند. ولی در آنجا حصار شهر به روی آنها افتاد و بیست و هفت هزار سرباز دیگر نیز هلاک شدند. ولی بنهدد توانست به داخل شهر فرار کند و در اتاق خانه‌ای پنهان شود."},{"book":"اول پادشاهان","chapter":"20","verse":"31","text":"افراد بنهدد به او گفتند: «ما شنیده‌ایم که پادشاهان اسرائیل بسیار باگذشت و مهربان هستند. پس اجازه بده پلاس بر کمر و ریسمانها به دور گردن ببندیم و نزد اَخاب، پادشاه اسرائیل برویم تا شاید از کشتن تو چشم‌پوشی کند.»"},{"book":"اول پادشاهان","chapter":"20","verse":"32","text":"پس پلاس بر کمر و ریسمان به دور گردن بستند و نزد اَخاب، پادشاه اسرائیل رفتند و به او گفتند: «بندهٔ تو بنهدد تقاضا می‌کند که او را نکشید.»"},{"book":"اول پادشاهان","chapter":"20","verse":"33","text":"افراد بنهدد این را به فال نیک گرفتند و گفتند: «بله، بنهدد برادر شماست!»"},{"book":"اول پادشاهان","chapter":"20","verse":"34","text":"بنهدد به او گفت: «شهرهایی را که پدر من از پدرت گرفته به تو پس می‌دهم. تو هم می‌توانی در دمشق برای خود مراکز تجارت ایجاد کنی، همان‌طور که پدرم این کار را در سامره کرد.» اَخاب این پیشنهاد را پذیرفت و با بنهدد پیمان بست و او را رها کرد."},{"book":"اول پادشاهان","chapter":"20","verse":"35","text":"روزی یکی از انبیا به فرمان خداوند به دوستش گفت: «مرا بزن!» ولی آن مرد این کار را نکرد."},{"book":"اول پادشاهان","chapter":"20","verse":"36","text":"پس آن نبی به او گفت: «چون دستور خداوند را اطاعت نکردی، وقتی از اینجا بروی، شیری تو را خواهد درید.» و همین‌طور هم شد."},{"book":"اول پادشاهان","chapter":"20","verse":"37","text":"بعد آن نبی به یک نفر دیگر گفت: «ضربه‌ای به من بزن!» آن مرد ضربه‌ای به او زد و مجروحش کرد."},{"book":"اول پادشاهان","chapter":"20","verse":"38","text":"سپس آن نبی با دستمالی صورتش را پوشاند تا شناخته نشود و سر راه پادشاه منتظر ایستاد."},{"book":"اول پادشاهان","chapter":"20","verse":"39","text":"وقتی اَخاب پادشاه رسید، آن نبی او را صدا زد و گفت: «ای پادشاه، من در میدان جنگ بودم که سربازی، اسیری را پیش من آورد و گفت: مواظب این مرد باش. اگر فرار کرد یا باید هفتاد و چهار کیلو نقره بدهی یا کشته خواهی شد."},{"book":"اول پادشاهان","chapter":"20","verse":"40","text":"وقتی سرگرم کارهایم بودم، آن اسیر فرار کرد.»"},{"book":"اول پادشاهان","chapter":"20","verse":"41","text":"آنگاه آن نبی دستمال را از صورتش برداشت و پادشاه او را شناخت که یکی از انبیاست."},{"book":"اول پادشاهان","chapter":"20","verse":"42","text":"او به پادشاه گفت: «خداوند می‌فرماید: چون بنهدد را که من می‌خواستم هلاک شود آزاد کردی، باید خودت به جای او کشته شوی و افراد تو به جای افراد او نابود شوند.»"},{"book":"اول پادشاهان","chapter":"20","verse":"43","text":"پس اَخاب غمگین و ناراحت به کاخ سلطنتی خود که در شهر سامره بود، بازگشت."}]}