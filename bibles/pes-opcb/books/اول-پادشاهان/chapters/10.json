{"data":[{"book":"اول پادشاهان","chapter":"10","verse":"1","text":"ملکهٔ سبا وقتی شنید که خداوند به سلیمان حکمت خاصی داده است، تصمیم گرفت به دیدار او برود و با طرح مسائل دشوار او را آزمایش کند."},{"book":"اول پادشاهان","chapter":"10","verse":"2","text":"پس با سواران بسیار و کاروانی از شتر با بار طلا همراه با جواهرات و ادویه به شهر اورشلیم آمد و مسائل خود را با سلیمان در میان گذاشت."},{"book":"اول پادشاهان","chapter":"10","verse":"3","text":"سلیمان به تمام سؤالات او جواب داد. پاسخ هیچ مسئله‌ای برای سلیمان مشکل نبود."},{"book":"اول پادشاهان","chapter":"10","verse":"4-5","text":"وقتی ملکهٔ سبا حکمت سلیمان را دید و کاخ زیبا، خوراک شاهانه، تشریفات درباریان و مقامات، خدمت منظم خدمتکاران و ساقیان، و قربانیهایی که در خانهٔ خداوند تقدیم می‌شد، همه را از نظر گذراند مات و مبهوت ماند!"},{"book":"اول پادشاهان","chapter":"10","verse":"6","text":"پس به سلیمان گفت: «حال باور می‌کنم که هر چه در مملکتم دربارهٔ حکمت تو و کارهای بزرگت شنیده‌ام، همه راست بوده است."},{"book":"اول پادشاهان","chapter":"10","verse":"7","text":"باور نمی‌کردم تا اینکه آمدم و با چشمان خود دیدم، حتی نصفش را هم برایم تعریف نکرده بودند. حکمت و ثروت تو خیلی بیشتر از آن است که تصورش را می‌کردم."},{"book":"اول پادشاهان","chapter":"10","verse":"8","text":"خوشا به حال این قوم و خوشا به حال این درباریان که همیشه سخنان حکیمانهٔ تو را می‌شنوند!"},{"book":"اول پادشاهان","chapter":"10","verse":"9","text":"خداوند، خدای تو را ستایش می‌کنم که تو را برگزیده تا بر تخت سلطنت اسرائیل بنشینی. خداوند چقدر این قوم بزرگ را دوست دارد که تو را به پادشاهی ایشان گمارده تا به عدل و انصاف بر آنان سلطنت کنی!»"},{"book":"اول پادشاهان","chapter":"10","verse":"10","text":"سپس ملکهٔ سبا به سلیمان هدایای فراوان داد. این هدایا عبارت بودند از: چهار تن طلا، مقدار زیادی ادویه و سنگهای گرانبها. تا به حال کسی این همه ادویه به سلیمان هدیه نکرده بود."},{"book":"اول پادشاهان","chapter":"10","verse":"11","text":"(کشتی‌های حیرام پادشاه از اوفیر برای سلیمان طلا و نیز مقدار زیادی چوب صندل و سنگهای گرانبها آوردند."},{"book":"اول پادشاهان","chapter":"10","verse":"12","text":"سلیمان پادشاه از این چوبهای صندل، ستونهای خانهٔ خداوند و کاخ سلطنتی خود را بر پا ساخت و برای دستهٔ نوازندگان خود از این چوبها عود و بربط درست کرد. تا به آن روز چوبهایی بدان خوبی به اسرائیل وارد نشده بود و بعد از آن نیز هیچگاه وارد نشده است.)"},{"book":"اول پادشاهان","chapter":"10","verse":"13","text":"سلیمان پادشاه علاوه بر آنچه که ملکهٔ سبا از او خواسته بود، از سخاوتمندی شاهانه خویش نیز هدایایی به او بخشید. سپس ملکه و همراهانش به سرزمین خود بازگشتند."},{"book":"اول پادشاهان","chapter":"10","verse":"14-15","text":"سلیمان پادشاه علاوه بر دریافت مالیات و سود بازرگانی و باج و خراج از پادشاهان عرب و حاکمان سرزمین خود، هر سال بیست و سه تن طلا نیز نصیبش می‌شد."},{"book":"اول پادشاهان","chapter":"10","verse":"16","text":"سلیمان از این طلا دویست سپر بزرگ، هر کدام به وزن چهار کیلو"},{"book":"اول پادشاهان","chapter":"10","verse":"17","text":"و سیصد سپر کوچک هر یک به وزن دو کیلو ساخت. پادشاه این سپرها را در تالار بزرگ قصر خود که نامش «جنگل لبنان» بود، گذاشت."},{"book":"اول پادشاهان","chapter":"10","verse":"18","text":"او یک تخت سلطنتی بزرگ نیز از عاج با روکش طلای ناب ساخت."},{"book":"اول پادشاهان","chapter":"10","verse":"19","text":"این تخت شش پله داشت و قسمت بالای پشتی تخت گرد بود. در دو طرف آن دو دسته بود که کنار هر دسته یک مجسمهٔ شیر قرار داشت."},{"book":"اول پادشاهان","chapter":"10","verse":"20","text":"همچنین دوازده شیر در دو طرف این شش پله ایستاده بودند. این تخت در تمام دنیا بی‌نظیر بود."},{"book":"اول پادشاهان","chapter":"10","verse":"21","text":"تمام جامهای سلیمان و ظروف «تالار جنگل لبنان» از طلای خالص بود. در میان آنها حتی یک ظرف از جنس نقره هم پیدا نمی‌شد، چون در زمان حکومت سلیمان طلا به حدی فراوان بود که دیگر نقره ارزشی نداشت!"},{"book":"اول پادشاهان","chapter":"10","verse":"22","text":"کشتیهای تجاری سلیمان پادشاه با کمک کشتی‌های حیرام هر سه سال یکبار با بارهای طلا و نقره و عاج، میمون و طاووس وارد بنادر اسرائیل می‌شدند."},{"book":"اول پادشاهان","chapter":"10","verse":"23","text":"سلیمان از تمام پادشاهان دنیا ثروتمندتر و حکیمتر بود."},{"book":"اول پادشاهان","chapter":"10","verse":"24","text":"تمام مردم دنیا مشتاق دیدن سلیمان بودند تا شاهد حکمتی باشند که خدا به او داده بود."},{"book":"اول پادشاهان","chapter":"10","verse":"25","text":"هر سال عده‌ای به دیدن او می‌آمدند و با خود هدایایی از طلا و نقره، لباس، ادویه، اسلحه، اسب و قاطر برایش می‌آوردند."},{"book":"اول پادشاهان","chapter":"10","verse":"26","text":"سلیمان هزار و چهارصد ارابه و دوازده هزار اسب داشت که برخی را در اورشلیم و بقیه را در شهرهای دیگر نگه می‌داشت."},{"book":"اول پادشاهان","chapter":"10","verse":"27","text":"در روزگار سلیمان در اورشلیم نقره مثل ریگ بیابان فراوان بود و الوارهای گران قیمت سرو، مانند چوب معمولی مصرف می‌شد!"},{"book":"اول پادشاهان","chapter":"10","verse":"28","text":"اسبهای سلیمان را از مصر و قیلیقیه می‌آوردند و تاجران سلیمان همه را یک جا به قیمتهای عمده می‌خریدند."},{"book":"اول پادشاهان","chapter":"10","verse":"29","text":"یک ارابهٔ مصری به قیمت ششصد مثقال نقره و هر اسب به قیمت صد و پنجاه مثقال نقره فروخته می‌شد. آنها همچنین اسبهای اضافی را به پادشاهان حیتی و سوری می‌فروختند."}]}