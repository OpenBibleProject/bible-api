{"data":[{"book":"حَجَّی","chapter":"2","verse":"1","text":"در روز بیست و یکم ماه هفتم همان سال، خداوند به حَجَّی گفت:"},{"book":"حَجَّی","chapter":"2","verse":"2","text":"«اکنون با زَروبابِل فرزند شِئَلتیئیل، فرماندار یهودا، یِهوشَع فرزند یِهوصاداق، کاهن اعظم، و نیز با تمامی باقیماندگان قوم سخن بگو و از ایشان بپرس:"},{"book":"حَجَّی","chapter":"2","verse":"3","text":"”آیا کسی در بین شما هست که شکوه و عظمت خانهٔ خدا را آن طوری که در سابق بود به خاطر آورد؟ آیا این خانه‌ای که می‌سازید در مقایسه با خانهٔ قبلی به نظر شما ناچیز نمی‌آید؟"},{"book":"حَجَّی","chapter":"2","verse":"4","text":"اما اکنون خداوند می‌فرماید: هر چند به ظاهر چنین است اما مأیوس نشوید. ای زروبابِل و یهوشع و همهٔ قوم، قوی دل باشید و کار کنید، چون من با شما هستم. این را خداوند لشکرهای آسمان می‌گوید."},{"book":"حَجَّی","chapter":"2","verse":"5","text":"وقتی از مصر بیرون می‌آمدید به شما وعده دادم که روح من در میان شما می‌ماند؛ پس ترسان نباشید!“"},{"book":"حَجَّی","chapter":"2","verse":"6","text":"«زیرا خداوند لشکرهای آسمان می‌فرماید: بار دیگر آسمانها و زمین، دریاها و خشکی را به لرزه درمی‌آورم."},{"book":"حَجَّی","chapter":"2","verse":"7","text":"تمام قومها را سرنگون می‌کنم، و ثروت آنها به این خانه سرازیر می‌شود.2‏:7 «ثروت آنها به این خانه سرازیر می‌شود» یا «آرزوی آنها به این خانه خواهد آمد». جملهٔ دوم، به نظر برخی مفسرین اشاره است به ظهور مسیح موعود. و خداوند لشکرهای آسمان می‌گوید: من این مکان را با جلال خود پر می‌سازم."},{"book":"حَجَّی","chapter":"2","verse":"8","text":"خداوند لشکرهای آسمان می‌فرماید: تمام طلا و نقرهٔ دنیا از آن من است."},{"book":"حَجَّی","chapter":"2","verse":"9","text":"خداوند لشکرهای آسمان می‌گوید: شکوه و عظمت آیندهٔ این خانه از شکوه و عظمت خانهٔ قبلی بیشتر خواهد بود و در این مکان به قوم خود صلح و سلامتی خواهم بخشید.» این است آنچه خداوند لشکرهای آسمان می‌فرماید."},{"book":"حَجَّی","chapter":"2","verse":"10","text":"در روز بیست و چهارم ماه نهم از دومین سال سلطنت داریوش، این پیام از جانب خداوند به حَجَّی نبی نازل شد:"},{"book":"حَجَّی","chapter":"2","verse":"11","text":"«خداوند لشکرهای آسمان می‌فرماید: از کاهنان بخواه تا جواب شرعی این سؤال را بدهند:"},{"book":"حَجَّی","chapter":"2","verse":"12","text":"”اگر کسی قسمتی از گوشت مقدّس قربانی را در دامن ردایش گذاشته آن را حمل کند و برحسب اتفاق ردایش با نان، آش، شراب، روغن و یا هر نوع خوراک دیگری تماس پیدا کند، آیا آن خوراک مقدّس می‌شود؟“» کاهنان جواب دادند: «نه، مقدّس نمی‌شود؟»"},{"book":"حَجَّی","chapter":"2","verse":"13","text":"سپس حَجَّی پرسید: «و اما اگر شخصی به جسد مرده‌ای دست بزند و بدین ترتیب نجس شود و بعد به یکی از این خوراکها دست بزند، آیا آن خوراک نجس می‌شود؟»"},{"book":"حَجَّی","chapter":"2","verse":"14","text":"پس حَجَّی گفت: «خداوند می‌فرماید شما نیز در نظر من همین‌طور نجس هستید و هر کاری که می‌کنید و هر قربانی که به خانۀ من می‌آورید، نجس است."},{"book":"حَجَّی","chapter":"2","verse":"15","text":"خوب فکر کنید و ببینید قبل از اینکه دست به کار ساختن خانهٔ خداوند بزنید وضع شما چگونه بود."},{"book":"حَجَّی","chapter":"2","verse":"16","text":"در آن روزها وقتی انتظار داشتید دو خروار محصول برداشت کنید، فقط نصف آن به دستتان می‌رسید، و هنگامی که به امید پنجاه لیتر شراب به سراغ خمره‌هایتان می‌رفتید، بیشتر از بیست لیتر نمی‌یافتید."},{"book":"حَجَّی","chapter":"2","verse":"17","text":"من محصولات شما را با باد سوزان، آفت و تگرگ از بین بردم، اما با وجود همهٔ اینها به سوی من بازگشت نکردید."},{"book":"حَجَّی","chapter":"2","verse":"18","text":"ولی از امروز که روز بیست و چهارم ماه نهم و روزی است که بنیاد خانهٔ خدا گذاشته شده است، ببینید من برای شما چه خواهم کرد."},{"book":"حَجَّی","chapter":"2","verse":"19","text":"اگرچه غله‌ای در انبارها باقی نمانده، و هنوز درختان انگور، انجیر، انار و زیتون میوه نداده‌اند، ولی من به شما برکت خواهم داد.»"},{"book":"حَجَّی","chapter":"2","verse":"20","text":"در همان روز پیام دیگری از جانب خداوند به حَجَّی رسید:"},{"book":"حَجَّی","chapter":"2","verse":"21","text":"«به زروبابِل، حاکم یهودا بگو که به‌زودی آسمانها و زمین را به لرزه درمی‌آورم،"},{"book":"حَجَّی","chapter":"2","verse":"22","text":"تختهای فرمانروایان را واژگون می‌سازم و قدرت آنان را از بین می‌برم. ارابه‌ها و سواران را سرنگون می‌کنم، و اسبها کشته می‌شوند و سوارانشان یکدیگر را با شمشیر از پای در می‌آورند."},{"book":"حَجَّی","chapter":"2","verse":"23","text":"«خداوند لشکرهای آسمان می‌فرماید: وقتی که این امور واقع گردد، ای زروبابِل، خدمتگزار من، تو برای من مانند نگین انگشتر خواهی بود، زیرا تو را برگزیده‌ام.» این است آنچه خداوند لشکرهای آسمان می‌فرماید."}]}