{"data":[{"book":"حِزِقیال","chapter":"38","verse":"1","text":"این پیغام نیز از جانب خداوند به من رسید:"},{"book":"حِزِقیال","chapter":"38","verse":"2","text":"«ای پسر انسان، رو به جوج از سرزمین ماجوج، حاکم قوم ماشک و توبال، بایست و بر ضد او پیشگویی کن."},{"book":"حِزِقیال","chapter":"38","verse":"3","text":"و بگو که خداوند یهوه چنین می‌فرماید: من بر ضد تو هستم."},{"book":"حِزِقیال","chapter":"38","verse":"4","text":"قلاب در چانه‌ات می‌گذارم و تو را به سوی هلاکت می‌کشم. سربازان پیاده و سواران مسلح تو بسیج شده، سپاه بسیار بزرگ و نیرومندی تشکیل خواهند داد."},{"book":"حِزِقیال","chapter":"38","verse":"5","text":"پارس، کوش، و فوط هم با تمام سلاحهای خود به تو خواهند پیوست."},{"book":"حِزِقیال","chapter":"38","verse":"6","text":"تمام لشکر سرزمین جومِر و توجَرمه از شمال، و نیز بسیاری از قومهای دیگر، به تو ملحق خواهند شد."},{"book":"حِزِقیال","chapter":"38","verse":"7","text":"ای جوج، تو رهبر آنها هستی، پس آماده شو و تدارک جنگ ببین!"},{"book":"حِزِقیال","chapter":"38","verse":"8","text":"«پس از یک مدت طولانی از تو خواسته خواهد شد که نیروهای خود را بسیج کنی. تو به سرزمین اسرائیل حمله خواهی کرد، سرزمینی که مردم آن از اسارت سرزمینهای مختلف بازگشته و در سرزمین خود در امنیت ساکن شده‌اند؛"},{"book":"حِزِقیال","chapter":"38","verse":"9","text":"ولی تو و تمام هم‌پیمانانت سپاهی بزرگ تشکیل خواهید داد و مثل طوفانی سهمگین بر آنها فرود خواهید آمد و مانند ابری سرزمین اسرائیل را خواهید پوشاند.»"},{"book":"حِزِقیال","chapter":"38","verse":"10","text":"خداوند یهوه می‌فرماید: «در آن هنگام تو نقشه‌های پلیدی در سر خواهی پروراند؛"},{"book":"حِزِقیال","chapter":"38","verse":"11","text":"و خواهی گفت: ”اسرائیل سرزمینی بی‌دفاع است و شهرهایش حصار ندارند! به جنگ آن می‌روم و این قوم را که در کمال امنیت و اطمینان زندگی می‌کنند، از بین می‌برم!"},{"book":"حِزِقیال","chapter":"38","verse":"12","text":"به آن شهرهایی که زمانی خراب بودند، ولی اینک آباد گشته و از مردمی پر شده‌اند که از سرزمینهای دیگر بازگشته‌اند، حمله می‌کنم و غنایم فراوان به دست می‌آورم. زیرا اکنون اسرائیل گاو و گوسفند و ثروت بسیار دارد و مرکز تجارت دنیاست.“"},{"book":"حِزِقیال","chapter":"38","verse":"13","text":"«مردم سبا و دِدان، و تجار تَرشیش به تو خواهند گفت: ”آیا با سپاه خود آمده‌ای تا طلا و نقره و اموال ایشان را غارت کنی و حیواناتشان را با خود ببری؟“»"},{"book":"حِزِقیال","chapter":"38","verse":"14","text":"خداوند یهوه به جوج می‌فرماید: «زمانی که قوم من در سرزمین خود در امنیت زندگی کنند، تو برمی‌خیزی و"},{"book":"حِزِقیال","chapter":"38","verse":"15-16","text":"با سپاه عظیم خود از شمال می‌آیی و مثل ابر زمین را می‌پوشانی. این، در آیندهٔ دور اتفاق خواهد افتاد. من تو را به جنگ سرزمین خود می‌آورم، ولی بعد در برابر چشمان همه قومها تو را از میان برمی‌دارم تا به همهٔ آنها قدوسیت خود را نشان دهم و تا آنها بدانند که من خدا هستم.»"},{"book":"حِزِقیال","chapter":"38","verse":"17","text":"خداوند یهوه می‌فرماید: «تو همانی که مدتها پیش توسط خدمتگزارانم یعنی انبیای اسرائیل در باره‌ات پیشگویی کرده، گفتم که بعد از آنکه سالهای بسیار بگذرد، تو را به جنگ قوم خود خواهم آورد."},{"book":"حِزِقیال","chapter":"38","verse":"18","text":"اما وقتی برای خراب کردن سرزمین اسرائیل بیایی، خشم من افروخته خواهد شد."},{"book":"حِزِقیال","chapter":"38","verse":"19","text":"من با غیرت و غضب گفته‌ام که در آن روز در اسرائیل زلزلهٔ مهیبی رخ خواهد داد."},{"book":"حِزِقیال","chapter":"38","verse":"20","text":"و در حضور من تمام حیوانات و انسانها خواهند لرزید. صخره‌ها تکان خواهند خورد و حصارها فرو خواهند ریخت."},{"book":"حِزِقیال","chapter":"38","verse":"21","text":"من که خداوند یهوه هستم می‌گویم تو را ای جوج، به هر نوع ترسی گرفتار خواهم ساخت و سربازان تو به جان هم افتاده، یکدیگر را خواهند کشت!"},{"book":"حِزِقیال","chapter":"38","verse":"22","text":"من با شمشیر، مرض، طوفانهای سهمگین و سیل‌آسا، تگرگ درشت و آتش و گوگرد با تو و با تمام سربازان و هم‌پیمانانت خواهم جنگید."},{"book":"حِزِقیال","chapter":"38","verse":"23","text":"به این طریق عظمت و قدوسیت خویش را به همهٔ قومهای جهان نشان خواهم داد و آنها خواهند دانست که من یهوه هستم.»"}]}