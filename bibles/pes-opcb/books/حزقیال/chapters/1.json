{"data":[{"book":"حِزِقیال","chapter":"1","verse":"1","text":"در روز پنجمِ ماه چهارم از سال سی‌ام، وقتی من با تبعیدیان یهودی در کنار رود کِبار در بابِل بودم، آسمان گشوده شد و من رؤیاهای خدا را دیدم."},{"book":"حِزِقیال","chapter":"1","verse":"2","text":"این اتفاق در سال پنجم اسارت یهویاکین پادشاه به وقوع پیوست."},{"book":"حِزِقیال","chapter":"1","verse":"3","text":"(خداوند این پیام را در کنار رود کِبار در سرزمین بابِلیان به حزقیال کاهن، پسر بوزی، داد؛ و دست خداوند در آنجا بر او بود.)"},{"book":"حِزِقیال","chapter":"1","verse":"4","text":"در یکی از این رؤیاها، طوفانی دیدم که از شمال به طرف من می‌آمد. پیشاپیش آن، ابر بزرگی از آتش در حرکت بود، هاله‌ای از نور دور آن بود و در درون آن، چیزی مانند فلزی براق، می‌درخشید."},{"book":"حِزِقیال","chapter":"1","verse":"5","text":"سپس، از میان ابر، چهار موجود زنده ظاهر شدند که شبیه انسان بودند."},{"book":"حِزِقیال","chapter":"1","verse":"6","text":"ولی هر یک، چهار صورت و دو جفت بال داشتند!"},{"book":"حِزِقیال","chapter":"1","verse":"7","text":"پاهایشان راست و کف پایشان به سم گوساله شباهت داشت و مانند فلزی براق، می‌درخشید."},{"book":"حِزِقیال","chapter":"1","verse":"8","text":"زیر هر یک از چهار بالشان، دستهایی می‌دیدم مثل دست انسان. پس هر یک از چهار موجود زنده چهار صورت و چهار بال داشت."},{"book":"حِزِقیال","chapter":"1","verse":"9","text":"انتهای بالهای آن چهار موجود زنده به همدیگر وصل بود. آنها مستقیم حرکت می‌کردند بدون آنکه برگردند."},{"book":"حِزِقیال","chapter":"1","verse":"10","text":"هر یک از آنها چهار صورت داشت: در جلو، صورت انسان؛ در طرف راست، صورت شیر؛ در طرف چپ، صورت گاو و در پشت، صورت عقاب."},{"book":"حِزِقیال","chapter":"1","verse":"11","text":"هر کدام دو جفت بال داشتند، که یک جفت باز بود و به نوک بالهای موجودات پهلویی می‌رسید و جفت دیگر، بدنشان را می‌پوشاند."},{"book":"حِزِقیال","chapter":"1","verse":"12","text":"هر یک از این موجودات زنده رو به چهار طرف داشت، پس گروهشان می‌توانست هرجا بخواهد برود، بدون آنکه رویشان را برگرداند."},{"book":"حِزِقیال","chapter":"1","verse":"13","text":"در میان این موجودات زنده، چیزهایی شبیه به زغال افروخته با مشعل روشن، در حال حرکت بودند. از میان آنها، برق می‌جهید."},{"book":"حِزِقیال","chapter":"1","verse":"14","text":"آن موجودات زنده نیز به سرعت برق به عقب و جلو حرکت می‌کردند."},{"book":"حِزِقیال","chapter":"1","verse":"15","text":"در همان حال که به این چهار موجود زنده خیره شده بودم، زیر آنها و بر روی زمین، چهار چرخ دیدم زیر هر موجود یک چرخ."},{"book":"حِزِقیال","chapter":"1","verse":"16","text":"چرخها مانند زبرجد می‌درخشیدند و همه مثل هم بودند. داخل هر چرخ، چرخ دیگری نیز قرار داشت."},{"book":"حِزِقیال","chapter":"1","verse":"17","text":"برای همین می‌توانستند بی‌آنکه مجبور باشند دور بزنند، به هر سو که بخواهند، بروند."},{"book":"حِزِقیال","chapter":"1","verse":"18","text":"آن چهار چرخ دارای لبه‌ها و پره‌هایی بودند و دور لبه‌ها پر از چشم بود."},{"book":"حِزِقیال","chapter":"1","verse":"19-21","text":"وقتی آن موجودات زنده حرکت می‌کردند، چرخها هم با آنها حرکت می‌کردند. هنگامی که آنها از زمین برمی‌خاستند، چرخها نیز برمی‌خاستند، و وقتی می‌ایستادند، چرخها هم می‌ایستادند، چون روح آن چهار موجود در چرخها نیز قرار داشت. پس موجودات زنده و چرخها تحت هدایت روحشان بودند."},{"book":"حِزِقیال","chapter":"1","verse":"22","text":"بالای سر موجودات زنده، چیزی شبیه به یک صفحهٔ بزرگ گسترده شده بود که مانند بلور می‌درخشید و انسان را به هراس می‌انداخت."},{"book":"حِزِقیال","chapter":"1","verse":"23","text":"زیر این صفحه، دو بال هر موجود زنده طوری باز بود که به بالهای موجود دیگر می‌رسید، و دو بال دیگر، بدنشان را می‌پوشانید."},{"book":"حِزِقیال","chapter":"1","verse":"24","text":"وقتی پرواز می‌کردند، صدای بالهایشان مانند غرش امواج ساحل یا همچون صدای خدای قادرمطلق و یا همانند غوغای لشکر بزرگ بود. وقتی می‌ایستادند، بالهایشان را پایین می‌آوردند."},{"book":"حِزِقیال","chapter":"1","verse":"25","text":"هر بار که بالهایشان را پایین می‌آوردند و می‌ایستادند، از صفحهٔ بلورین بالای سر آنها صدایی به گوش می‌رسید."},{"book":"حِزِقیال","chapter":"1","verse":"26","text":"بر فراز صفحهٔ بالای سرشان، چیزی شبیه به یک تخت سلطنتی زیبا قرار داشت که گویی از یاقوت کبود ساخته شده بود و بر روی آن تخت، وجودی نشسته بود که به یک انسان شباهت داشت."},{"book":"حِزِقیال","chapter":"1","verse":"27","text":"از کمر به بالا همچون فلزی بَرّاق می‌درخشید، و از کمر به پایین، مانند شعله‌های آتش، تابان بود. دورتادورش را نیز نوری درخشان فرا گرفته بود"},{"book":"حِزِقیال","chapter":"1","verse":"28","text":"که همهٔ رنگهای رنگین‌کمان که در روز بارانی در ابر پدیدار می‌شود، در آن دیده می‌شد."}]}