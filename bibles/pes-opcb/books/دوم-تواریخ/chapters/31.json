{"data":[{"book":"دوم تواریخ","chapter":"31","verse":"1","text":"بعد از پایان عید پِسَح، اسرائیلی‌هایی که برای شرکت در عید به اورشلیم آمده بودند به شهرهای یهودا، بنیامین، افرایم و منسی رفتند و بتکده‌های روی تپه‌ها را ویران کرده، تمام بتها، مذبحها و مجسمه‌های شرم‌آور اشیره را در هم کوبیدند. سپس همگی به خانه‌های خود بازگشتند."},{"book":"دوم تواریخ","chapter":"31","verse":"2","text":"حِزِقیا دسته‌های کاهنان و لاویان را برحسب نوع خدمتی که داشتند دوباره سر خدمت قرار داد. خدمات ایشان عبارت بودند از: تقدیم قربانیهای سوختنی و قربانیهای سلامتی، رهبری مراسم عبادتی و شکرگزاری و خواندن سرود در خانهٔ خداوند."},{"book":"دوم تواریخ","chapter":"31","verse":"3","text":"همچنین برای قربانیهای سوختنی صبح و عصر، قربانیهای روزهای شَبّات و جشنهای ماه نو و سایر عیدها که در تورات خداوند مقرر شده بود، پادشاه از اموال خود حیواناتی هدیه کرد."},{"book":"دوم تواریخ","chapter":"31","verse":"4","text":"علاوه بر این، برای اینکه کاهنان و لاویان بتوانند تمام وقت مشغول انجام وظیفه‌ای باشند که در تورات خدا برای آنها مقرر شده بود، از مردم اورشلیم خواست تا سهم مقرر شدهٔ کاهنان و لاویان را به آنها بدهند."},{"book":"دوم تواریخ","chapter":"31","verse":"5","text":"به محض صدور فرمان پادشاه، مردم اسرائیل با کمال سخاوتمندی نوبر غله، شراب، روغن زیتون و عسل و نیز ده‌یک تمام محصولات زمین خود را آورده، هدیه کردند."},{"book":"دوم تواریخ","chapter":"31","verse":"6","text":"تمام کسانی که در یهودا ساکن بودند علاوه بر ده‌یک گله‌ها و رمه‌ها، مقدار زیادی هدایای دیگر آوردند و برای خداوند، خدای خود وقف کردند."},{"book":"دوم تواریخ","chapter":"31","verse":"7","text":"این کار را از ماه سوم شروع کردند و در ماه هفتم به پایان رساندند."},{"book":"دوم تواریخ","chapter":"31","verse":"8","text":"وقتی حِزِقیا و بزرگان قوم آمدند و این هدایا را دیدند خداوند را شکر و سپاس گفتند و برای قوم اسرائیل برکت طلبیدند."},{"book":"دوم تواریخ","chapter":"31","verse":"9","text":"حِزِقیا از کاهنان و لاویان دربارهٔ هدایا سؤال کرد،"},{"book":"دوم تواریخ","chapter":"31","verse":"10","text":"و عزریا، کاهن اعظم، که از طایفهٔ صادوق بود جواب داد: «از وقتی که مردم شروع کردند به آوردن این هدایای خوراکی به خانهٔ خداوند، ما از آنها خوردیم و سیر شدیم و مقدار زیادی نیز باقی مانده است، زیرا خداوند قوم خود را برکت داده است.»"},{"book":"دوم تواریخ","chapter":"31","verse":"11","text":"حِزِقیا دستور داد که در خانهٔ خداوند انبارهایی بسازند."},{"book":"دوم تواریخ","chapter":"31","verse":"12","text":"پس از آماده شدن انبارها، تمام مواد خوراکی اهدا شده را در آنجا انبار کردند. مسئولیت نگهداری انبارها به عهدهٔ کننیای لاوی بود و برادرش شمعی نیز او را کمک می‌کرد."},{"book":"دوم تواریخ","chapter":"31","verse":"13","text":"ده لاوی دیگر نیز از طرف حِزِقیای پادشاه و عزریا، کاهن اعظم، تعیین شدند تا زیر نظر این دو برادر خدمت کنند. این لاویان عبارت بودند از: یحی‌ئیل، عزریا، نحت، عسائیل، یریموت، یوزاباد، ایلی‌ئیل، یسمخیا، محت و بنایا."},{"book":"دوم تواریخ","chapter":"31","verse":"14-15","text":"قوری (پسر یمنهٔ لاوی) که نگهبان دروازهٔ شرقی بود، مسئول توزیع هدایا در میان کاهنان شد. دستیاران او اینها بودند: عیدن، منیامین، یشوع، شمعیا، امریا و شکنیا. ایشان هدایا را به شهرهای کاهنان بردند و میان گروه‌های مختلف کاهنان تقسیم می‌کردند و سهم پیر و جوان را به طور مساوی می‌دادند."},{"book":"دوم تواریخ","chapter":"31","verse":"16","text":"در ضمن به خانوادهٔ کاهنان نیز سهمی تعلق می‌گرفت."},{"book":"دوم تواریخ","chapter":"31","verse":"17","text":"نام کاهنان برحسب طایفه‌هایشان و نام لاویان بیست ساله و بالاتر نیز برحسب وظایفی که در گروه‌های مختلف داشتند، ثبت شده بود."},{"book":"دوم تواریخ","chapter":"31","verse":"18","text":"به خانواده‌های کاهنانی که نامشان ثبت شده بود، به طور مرتب سهمیه‌ای داده می‌شد زیرا این کاهنان خود را وقف خدمت خدا کرده بودند."},{"book":"دوم تواریخ","chapter":"31","verse":"19","text":"افرادی نیز تعیین شدند تا هدایای خوراکی را بین کاهنان نسل هارون که در مزارع اطراف شهرها زندگی می‌کردند و نیز بین کسانی که نامشان در نسب نامهٔ لاویان ثبت شده بود، توزیع کنند."},{"book":"دوم تواریخ","chapter":"31","verse":"20","text":"به این ترتیب حِزِقیای پادشاه در مورد توزیع هدایا در سراسر یهودا اقدام نمود و آنچه در نظر خداوند، خدایش پسندیده و درست بود بجا آورد."},{"book":"دوم تواریخ","chapter":"31","verse":"21","text":"او با تمام دل و جان آنچه برای خانهٔ خدا لازم بود انجام می‌داد و از شریعت و احکام خدا پیروی می‌نمود و به همین جهت همیشه موفق بود."}]}